Ефективността на търсенето (О(logM) на брой бинарни операции, където М е броят на възлите) зависи от това дървото да е балансирано, т.е. броят на възлите под двете поддървета на всеки възел трябва да се различават най-много с едно. Проблемът, който възниква с двоичните дървета е повторното балансиране - при добавяне или изтриване на възли от дървото, то трябва да бъде балансирано, за да се запазят свойствата му.

Един начин да се облекчи балансирането е да се позволи броят поддървета под вътрешен възел да варира във фиксирани граници. Дърво за търсене, което обикновено се използва за речници е В-дървото (Б-дървото). То е дърво за търсене, в което всеки вътрешен възел има брой наследници в интервала [a, b], където a, b са естествени числа и са добре избрани. На фиг. 3.2 е представен пример при a=2, b=4.
